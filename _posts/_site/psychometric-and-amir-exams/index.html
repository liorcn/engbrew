<p>הצלחה בחלק האנגלית במבחן הפסיכומטרי תזכה אתכם בשני פרסים. הראשון הוא תרומה לציון הפסיכומטרי הכללי, והשני הוא פטור מלימודי קורסי אנגלית במוסדות הלימוד.</p>

<p>את הפטור ניתן לקבל גם דרך היבחנות במבחן אמירם, אך עבור מי שלפני בחינה פסיכומטרית, כדאי כבר לקבל אותו דרכה ולחסוך צורך בהיבחנות במבחן נוסף.</p>

<p>ציון הסף, שממנו מקבלים את הפטור הוא 134.</p>

<h2>מבנה השאלות</h2>

<p>זהו הרגל טוב להבין איך בנוי הדבר אליו אנחנו רוצים להתכונן. אז נתחיל בכך.</p>

<h3>פסיכומטרי</h3>

<p>ישנם שני פרקי אנגלית, כאשר כל פרק אורך 20 דקות. השאלות הן אמריקאיות. ייתכן ויהיו שלושה פרקים, כאשר אחד מהם פיילוט (כלומר לא נחשב בציון, אלא למטרות סטטיסטיקה).</p>

<div class="table-responsive">
<table class="table text-center">
  <tbody>
    <tr>
      <td>מספר השאלות בפרק</td>
      <td>נושא</td>
    </tr>
    <tr>
      <td>1-8</td>
      <td><strong>השלמת משפטים</strong> – ישנה מילה חסרה ומוצעות 4 אפשרויות. נדרשים להקיף את המתאימה ביותר.</td>
    </tr>
    <tr>
      <td>9-12</td>
      <td><strong>ניסוח מחדש</strong> – ישנו משפט נתון, ונדרשים להקיף מבין האפשרויות את המשפט ששומר ככל הניתן על המשמעות של המשפט המקורי.</td>
    </tr>
    <tr>
      <td>13-17</td>
      <td><strong>טקסט ראשון</strong> – שאלות על הכתוב בטקסט.<br />לדוגמה: מה משמעות מילה מסוימת בשורה נתונה? מה המטרה של פסקה מסוימת?</td>
    </tr>
    <tr>
      <td>18-22</td>
      <td><strong>טקסט שני</strong> – בדומה לטקסט הראשון.</td>
    </tr>
  </tbody>
</table>

<h3>אמי&#8221;ר</h3>

<p>במבחן אמיר ישנם שלושה פרקי אנגלית. יש דמיון רב לחלק האנגלית בפסיכומטרי, אך המספור מעט שונה:</p>

<table>
  <tbody>
    <tr>
      <td>מספר השאלות בפרק</td>
      <td>נושא</td>
    </tr>
    <tr>
      <td>1-11</td>
      <td><strong>השלמת משפטים</strong></td>
    </tr>
    <tr>
      <td>12-17</td>
      <td><strong>ניסוח מחדש</strong></td>
    </tr>
    <tr>
      <td>18-22</td>
      <td><strong>טקסט ראשון</strong></td>
    </tr>
    <tr>
      <td>23-27</td>
      <td><strong>טקסט שני</strong></td>
    </tr>
  </tbody>
</table>

<h3>מבחן אמיר&#8221;ם</h3>

<p>זהו מבחן ממוחשב, בו יש הקצאת זמן לכל שאלה. המבנה שלו להבנתי קצת שונה ממבחן אמי&#8221;ר וכדאי לעיין בין היתר כאן <a href="https://www.nite.org.il/other-tests/amiram/faq/#:~:text=%D7%91%D7%91%D7%97%D7%99%D7%A0%D7%AA%20%D7%90%D7%9E%D7%99%D7%A8%22%D7%9D%20%D7%90%D7%99%2D%D7%90%D7%A4%D7%A9%D7%A8%20%D7%9C%D7%97%D7%96%D7%95%D7%A8%20%D7%90%D7%97%D7%95%D7%A8%D7%94%20%D7%9C%D7%A9%D7%90%D7%9C%D7%95%D7%AA%20%D7%A7%D7%95%D7%93%D7%9E%D7%95%D7%AA." title="בשאלות ותשובות">בשאלות ותשובות</a> באתר של מאל&#8221;ו.</p>

<h2>ארגז הכלים הנדרש</h2>

<p>כשפורטים את ההצלחה במבחנים האלו לרכיבים בודדים, בסוף אלו בעיקר הרכיבים הבאים:</p>

<p>אוצר מילים</p>
<p>יכולת קריאה והסקה מהכתב</p>
<p>אסטרטגית פיתרון</p>

<p>העצות הבאות נועדו עבור שיפור של אותן יכולות.</p>

<h2>רשימת העצות להתכוננות איכותית</h2>

<p>יישום של העצות האלו יהיה אפקטיבי יותר ככל שהוא יקרה מוקדם יותר לסמוך המבחן. אם אתם יודעים שתבחנו רק בשנה הבאה, אז זה יהיה נפלא להתחיל כעת. </p>

<h3>קראו ספרים</h3>

<p>זו העצה המככבת בפרויקט engbrew, ולא סתם. <a href="/reading/" title="קריאה">קריאה</a> היא דרך מהנה וחוויתית בעלת המון יתרונות. ראשית, מהירות הקריאה שלכם תשתפר ככל שתתמידו &#8211; ובמבחנים זה אלמנט חשוב. תוכלו להשקיע יותר זמן בניסיון להבין את השאלה והאפשרויות השונות בתשובות, לאחר שתפענחו מהר את הכתוב.</p>

<p>בנוסף דרך זו תעשיר את אוצר המילים באופן טבעי.</p>

<p>קריאת ספר אם ככה תעזור לכם ברכישת שני הכישורים הראשונים.</p>

<h3>השתמשו במחברת אנגלית</h3>

<p>בין אם דרך קריאה, ובין אם דרך תרגול של מבחנים, כשתתקלו במילים חדשות &#8211; כתבו אותן במחברת מיוחדת. ליד כל מילה כתבו את הפירוש שלה, ואם תתקשו להבין רק מהפירוש, תוכלו גם לכתוב לידה משפט עם שימוש.</p>

<p>רישום במחברת נותן גוון נוסף ללמידה. חזרה מידי פעם על המחברת יכולה להשריש את הפירוש של המילה וכך להבטיח בסיכוי טוב שתזכרו את המשמעות שלה למקרה שתתקלו בה במבחן.</p>

<p>יתרון נוסף לרישום הזה הוא העובדה שלעיתים יש מילים שמרבות לחזור על עצמן במבחנים של מאל"ו. יש למילים אלו רשימות מיוחדות שניתן למצוא באינטרנט, אבל תמיד נחמד לנהל גם את המחברת שלכם ולהפוך את התהליך הזה לאישי.</p>

<h3>נהלו אסטרטגית פיתרון</h3>

<p>אסטרטגיה הכוונה דרך פעולה שתעזור לכם לעשות את המיטב בזמן הבחינה. זה בעיקר נכון עבור פסיכומטרי ומבחן אמיר, בהם ניתן לעבור בין שאלות. במבחן אמירם כל שאלה היא בזמן קצוב.</p>

<p>אסטרטגיה לדוגמה בפסיכומטרי: פתרון של 6 השאלות הראשונות, דילוג אל הטקסטים, וחזרה לאחר מכן אל ניסוח מחדש ואל 2 השאלות האחרונות בהשלמת המשפטים. זה בגלל ש-2 השאלות האחרונות בהשלמת המשפטים לעיתים בעלות מילים קשות יותר. זוהי רק אסטרטגיה לדוגמה וכמובן שזה לא מחייב שהיא תהיה יעילה עבור כל אחד.</p>

<p>המטרה של האסטרטגיה היא למנוע מריחה של הזמן, ואפילו לתרום למצב הרוח תוך כדי הפתרון, כך שמענה על חלק שאתם חזקים בו ייתן לכם מומנטום לגשת לשאר החלקים לאחריו בתחושה שאתם על הגל האנגלי.</p>

<p>איך נוכל לבדוק איזו אסטרטגיה מתאימה לנו? כלומר, מה דרך הפתרון שכדאי שנעבוד על פיה? פשוט לנסות כל מיני אסטרטגיות שונות במהלך סימולציות, שעליהן יוסבר עכשיו.</p>

<h3>בצעו סימולציות רבות, ותחקרו אותן</h3>

<p>סימולציה הכוונה דימוי של המבחן האמיתי אורך המבחן, אופן לקיחת המבחן.</p>

<p>תחקור משמעותו לנתח בסוף המבחן, לאחר בדיקת התשובות, מה היה טוב ומה היה פחות טוב.</p>

<p>ללקיחת סימולציות שלאחריהן מגיע ניתוח מעמיק יש שתי השלכות משמעותיות:</p>

<p><strong>הורדת הלחץ</strong> – אחרי הסימולציה הראשונה, גם אם היא תהיה מאתגרת, אתם תדעו שעכשיו ראיתם ממה מורכב המבחן ואיך הוא מרגיש. מכאן אתם רק תשתפרו בלקיחת המבחן וצבירת ידע. כלומר, לאחר סימולציה תבינו שזה בסה"כ מבחן רגיל, פשוט עם מבנה מסוים ובשפה האנגלית.</p>

<p><strong>דיוק של האסטרטגיה הנכונה לכם</strong> – בעזרת התחקורים תוכלו לקבל תמונה בהירה יחסית של איזו אסטרטגיה מרגישה לכם יותר נכונה וגם מתפרשת בציון.</p>

<table>
  <tbody>
    <tr>
      <td>שאלות לשאול בתחקור</td>
    </tr>
    <tr>
      <td>איפה בוזבז יותר מידי זמן שלא לצורך?</td>
    </tr>
    <tr>
      <td>איזה חלק הרגיש לי קל?</td>
    </tr>
    <tr>
      <td>איזה חלק הרגיש לי קשה?</td>
    </tr>
    <tr>
      <td>אילו מחשבות עברו לי בראש? האם נתתי להן להסיח אותי?</td>
    </tr>
  </tbody>
</table>

<hr />

<p>זהו מקום טוב להמליץ על <a href="https://campus.gov.il/course/mse-gov-psychometry-he" title="הפסיכומטרי של המדינה">הפסיכומטרי של המדינה</a> שמאפשר ללמוד באופן חינמי לחלוטין לבחינה הפסיכומטרית ולחלק האנגלית בה. כלומר גם אם אתם מתכוננים למבחן אמירם, תוכלו להעזר בסרטוני ההדרכה שלהם היות וכמו שנאמר, בסוף השאלות דומות ומדובר רק במספור שונה.</p>

<p>מעבר לזה, תיישמו היטב את העצות האלו, בהדרגה ותוך כדי הנאה – בסופו של דבר תחשבו על זה שאתם משפרים את האנגלית שלכם, וזה דבר שימושי בלי קשר למבחן אליו אתם מתכוננים.</p>

<p>אתם מסוגלים להצליח, המון בהצלחה!</p>
</div>
